# LISK i Delegated Proof Of Stake

Nakon proboja Ethereuma u (za rane investitore) nebeske visine početkom ljeta, pažnju su snažno počele privlačiti slične platforme za decentralizirane aplikacije. Jedna od njih je svakako i njemačko-švicarski [LISK](https://lisk.io/), open source projekt koji se oslanja na popularni JavaScript.

Odabirom ovako popularnog jezika ekipa se nada olakšati pristup (web) developerima, iz čijih bi brojnih redova mogli izići novi blockchain programeri za LISK platformu (nije potrebno kao za Ethereum učiti potpuno novi programski jezik napisan samo za to).

LISK-ova specifičnost jest činjenica da za svaku decentraliziranu aplikaciju stvara sidechain. Takav modularan pristup pruža mnoge pogodnosti poput lakšeg scalabilitya s kojim muku muče i Ethereum i Bitcoin. Ideja je da za određenu količinu LISK-a (trenutno 500) dobijete svoj sidechain koji funkcionira na istom principu kao i originalni LISK chain, a koji je moguće donekle modificirati tj. prilagoditi svojim potrebama; istovremeno, on ne opterećuje glavni LISK chain.
Sljedeća stvar koja bitno odvaja LISK od Ethereuma je Delegated Proof Of Stake sustav (dPoS) verificiranja transakcija. Ideja je sljedeća: skoro se bilo tko može prijaviti da bude delegat. Ako uđe u top 101 kandidata s najviše glasova(jedan LISK - jedan glas), on postaje delegat i dobiva pravo vrtjeti concenzus node. Time verificira transakcije, te ima pravo na dio novostvorenog LISK-a.
LISK se stvara (a potom dijeli delegatima) na sljedeći način: svake se godine kreira oko 3 milijuna blokova. U prvoj godini nagrada je 5 LISK-a po bloku, sljedećoj 4 (tu smo sad), pa 3 itd. do minimalno 1. Dakle 15 milijuna LISK-a u prvoj godini, pa 12 u drugoj (trenutno), zatim 9 i tako sve do krajnjih 3 milijuna LISK-a godišnje. Nagrade se isplaćuju delegatima tako da se za svaki ciklus od 101 bloka pogleda top 101 delegata i svatko od njih dobije nagradu za jedan od tih blokova nakon što se ovaj uspješno zapiše. Ako vidimo da je trenutno vani 112 milijuna, novoskovanog LISK-a će ove godine biti 10-ak%, a i sljedeće ugodnih 8-9... Ova matematika zaista zvuči odlično. Za vise detalja [LIKS ikonografika](https://imgur.com/a/dc6ZA).

Mogućnost glasanja imaju svi vlasnici LISK-a, a zauzvrat dobivaju nagradu u vidu LISK coina, od strane delegata kojeg podržavaju. Vlasnik coina tako je nagrađen za svoje sudjelovanje u izbornom procesu i time osigurava mrežu (jer neće glasati za nepouzdanog delegata). Zvuči super zar ne? Kupim LISK, glasam za delegate i hrpica raste.

Biranje delegata je potpuno javni proces, predstavljanje delegata je na [službenom forumu](https://forum.lisk.io) gdje zajednica može otvoreno s istima komunicirati. To bi trebalo osigurati da su delegati ljudi aktivni u zajednici i/ili razvoju, konkurentni s podjelom dobiti s glasačima, te donekle „normalne“ osobe. Genijalno! Ili ipak ne?
Situacija koju danas imamo ne djeluje toliko idealno, ni previše „demokratično“ i pobija donekle sve što sam do sad napisao, bar iz kuta malog ulagača. Uzevši u obzir trenutnu evaluaciju LISK-a (5-6$), nije malo platiti 1 LISK za svaki vote. U jednoj akciji može se glasati za 33 kandidata, a maksimalno dati 101 glas tako da su u biti potrebna 4 LISK-a za glasati za 101 favorita. Također, svaka promjena iako i samo jednog delegata košta dodatni LISK. Ok, ali za glasanje se, kako smo utvrdili dobiva nagrada jer delegati za koje glasamo nam isplaćuju nagradu.
I tu dolazi do glavnog problema. Ta nagrada nikome nije zagarantirana. Pogledajmo na kratko ostale modele PoS-a i što oni donose vlasnicima.
NEO daje direktnu nagradu samo za držanje u walletu, a i Binance npr. isplaćuje jednom mjesečno ako se drži tamo. Ne treba raditi apsolutno ništa GAS se sam skuplja. Ethereum (u budućnosti) i npr. Stratis nagrada dolazi (ili se planira da će dolaziti) za držanje coina u aktivnom walletu, tj. wallet će morati biti online, dakle na mašini upaljenoj 24 sata za što dolazi nagrada. U oba ova modela imamo predvidljive nagrade i svatko točno zna koliko će dobiti za držanje te tako može planirati investiciju i povrat.

Kod LISK-a svaki delegat proizvoljno određuje koliko će LISK-a dijeliti. [Neki dijele 25% neki ništa, a neki čak i do 95% nagrade.](http://earnlisk.com/) Reci ćete: „Pa super, ako glasamo svi za ove koji dijele više ili možda malo manje, ali su OK likovi, dat ćemo njima glasove i sve 5!“ E pa, ne može. Ekipa se organizirala u nešto što jedino mogu usporediti s političkom strankom. Zovu se LISK Elite Group. Oni zauzimaju preko pola top 101 ljestvice i dijele koliko im se sprdne. To su veliki holderi koji glasaju međusobno za sebe, a ti kao neki mali holder imaš dva izbora: ne glasati za njih i dobiti ništa, ili glasati za njih i pokupiti te mrvice koje ti bacaju, a koje su daleko ispod njihovih realnih primanja (minus troškovi), pa čak i s nekim uračunatim bonusom za aktivnost u zajednici. Oni su prisutni su i nitko ne može poduzeti ništa u vezi toga. Da bi stvar bila gora, udružili su se u „forging pool“ i ako nisi glasao baš za sve od njih, ne dobivaš ništa od niti jednog.

Tako da u praksi, trenutno, oko trećine forganog LISK-a završi u isporučenoj nagradi (po coinu), a možda sam puno i rekao. Ovih 55 Elite Group delegata zadržava preko trećinu ukupno forganog LISK-a (možda sam malo i rekao plus naravno dobivaju i zaradu od svojih coina, a to su uglavnom veliki holderi). Kao što vidimo sustav im je zasad neprobojan, a čini se da se organizacijski tim iza LISK-a uopće ne opterećuje ovim te na cijelu situaciju nemaju komentara.

Da bi situacija bila još gora, svaka transakcija unutar LISK-a (čak i za nagradu koju trebate primiti) košta 0.1 LISK. Ako stake nije velik, može se desiti npr. da se čeka mjesecima na nagradu i onda od 0.2 LISK-a nagrade (minimum koji se isplaćuje) pola ode za cijenu transakcije.

Što se tiče samih cijena transakcije (1 LSK za vote 0.1 za transakciju) vjerujem da će doći do smanjenja cijene, s obzirom na rast cijene LISK-a, možda se čeka neka malo dugoročnija potvrda jer cijene su (u LISK-u) iste otkad je vrijedio 0.5$. U dolarima to je tad bilo deset puta jeftinije. Također, treba uzeti u obzir da će u budučnosti biti više transkacija na chainu, a samim time i više fee-ova koji se dijele na isti način kao i nagrade na forging. Ovo moje vjerovanje je čista spekulacija, kao što se nadam da će se naći neki pravedniji model raspodjele jer ovo mi ne miriše na dobro i moglo bi odbiti neke nove investitore. Netko bi mogao postaviti i pitanje je li u najboljem interesu LISK-a da određena, povezana grupa ljudi, vrti preko pola concenzus node-ova. Mislim da ovo nije problem jer su to veliki holderi i ljudi iz core-a zajednice, ali opet...
Što se tiče sidechainova, model je sličan samo što tu nema glasovanja, već onaj tko je kupio sidechain odabire koje delegate želi da mu vrše verifikaciju. To s LISK holderima, koliko sam shvatio, više nužno i nema veze iako postoji mogućnost da će određeni delegati u budućnosti nuditi i nagrade sa sidechainova ako ih se bude podržavalo na glavnoj listi. Ovo je opet potpuna špekulacija.

Inače, ekipa LISK-a je nedavno završila azijsku turneju koja je označena kao uspješna. Do kraja godine u planu su rebranding (samo vizualni, ime ostaje) te izbacivanje SDK kojeg svi željno očekuju. S druge strane medalje ekipa je do sada pokazala da je sklona odgodama, i ovo što trenutačno vidimo na tržištu (uduplavanje u kolovozu) je bila čista spekulacija s rebrandingom. Pošto i s time kasne, sada imamo malo povlačenje cijene.
Mnogi u LISK zajednici smatraju da bi mogli nakon rebrandinga eksplodirati kao NEO... Ja mislim da niti bi to bilo zdravo, niti je realno da hoće, ali tko zna? U kriptu je sve moguće.
Ali ni NEO nije skočio samo zbog rebrandinga, kako mnogi olako kažu, već je u isto vrijeme releaseano dosta nadogradnji o kojima u hypeu nitko nije pričao već su svi bili prezauzeti Lambo-ima i fotošopiranjem Matrixa, Keanu Reevesa i slično. Veliki investitori sigurno nisu ušli u NEO zbog novog imena ili slike Da Hogfeia kako drži 5 lambo-a naspram Vitalika koji drži samo jednog, a neće ni u LISK zbog novog websitea i novog sjajnog logoa. Iako može time privući nešto pozornosti na sebe, u konačnici (uspješno) lansiranje SDK ono je na što se čeka.
Problemi dPoS-a će se, kako se čini, rješavati u nekim drugim vremenima.

*Napomnea:  držim jednu malu količinu LISK-a te odatle i moje iskustvo, ali mislim da to ne utječe na moje mišljenje o platformi izneseno u ovom članku.*

